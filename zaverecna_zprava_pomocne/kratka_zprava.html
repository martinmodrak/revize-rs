<h1>Současný stav roveringu | fakta o roveringu</h1>
<h2>Roveři se velmi věnují oddílům.</h2>
<p>RS v Junáku se ve velkém zapojují do vedení mladších členů. Drtivá většina (85%) RS přímo uvedla práci s mladšími členy (ve vedení oddílů nebo jako družinový/oddílový rádce) jako jednu ze svých rolí. Menší část RS (29%) zastává nevýchovné role (administrativa, technika), jen 10% RS neuvedlo žádnou roli, která by přímo pomáhala jejich oddílu/středisku. <a href="https://roverskypruzkum.skaut.cz/85d4455f5ed3265ea45c/stav-roveringu.html#rove%C5%99i-ve-veden%C3%AD-odd%C3%ADlu">Více o roverech ve vedení</a></p>
<h2>Do roverského věku přechází “elita skautského věku”.</h2>
<p>Většina RS, kteří vstupují do roverského věku, za sebou má “dobrou skautskou kariéru”. Působili ve funkcích družinových či oddílových rádců (79%) a zúčastnili se rádcovských kurzů (59%).</p>
<h2>Roveringu chybí zakončení.</h2>
<p>RS odchází z roverských společenství spíše brzy - jen třetina respondentů strávila v kmeni více jak 3 roky. Odchod navíc probíhá bez jasného ukončení či završení roverského věku.&nbsp;</p>
<h2>Skautis nedává dobrý přehled o roveringu.</h2>
<p>Jen třetina RS uvádí, že jejich společenství je registrováno jako roverský kmen a více jak polovina uvádí, že členové společenství jsou (alespoň částečně) registrováni u dětských oddílů.&nbsp;</p>
<h2>Kompetence vlastní roverskému věku na tom nejsou tolik dobře.</h2>
<p>Mezi kompetence, které RS sami na sobě hodnotí nejčastěji jako nerozvinuté/nerozvíjené patří kompetence z oblasti svědomí, morálky, občanské odpovědnosti a pod.&nbsp; Přitom roverský věk je k osvojení těchto kompetencí zásadní.</p>
<h2>Vést RS je dobré.</h2>
<p>Společenství RS, která mají jasnou formu vedení, bývají aktivnější a jejich členové spokojenější s členstvím i náplní činnosti společenství. Z dotazníku nemůžeme prokázat přímo příčinnou souvislost, ale toto pozorování je v souladu s naší vlastní zkušeností.</p>
<h2>RS mimo roverská společenství by v roverském společenství chtěli být.</h2>
<p>Nejčastější odpovědí na otázku “Proč nejsi nikdy nebyla součástí roverského společenství” je “Na středisku nebylo žádné roverské společenství” (74%), naopak možnosti jako “nelákalo mě to” či “nesedla jsem si ostatními členy” vybralo méně než 12% respondentů.</p>
<h2>Roveři jsou mírně spokojenější s vlastním životem, než běžná populace.</h2>
<p>Nemusí to však znamenat, že kdo přejde k roverům, bude spokojenější v životě. Rovering možná přitahuje spokojené lidi.</p>
<h2>RS singles jsou početná skupina.</h2>
<p>Náš dotazník se pravděpodobně šířil hlavně mezi aktivnějšími RS a zachytil tak méně lidí v roverském věku, kteří v RS společenství aktivní nejsou. I tak 15% respondentů uvedlo, že nejsou členy společenství a dvě třetiny z těchto respondentů považují sami sebe za RS. Dá se tedy očekávat, že existuje nezanedbatelná skupina “roverských singles” a stálo by za to hledat, jak i jim umožnit co největší rozvoj.</p>
<h1>Problémy roveringu | skutečné i domnělé</h1>
<h2>Samotný přechod k roverům není problém.</h2>
<p>Pro většinu RS (59%) byl vstup do roverského věku snadný. Necelá polovina RS se rovery stává automaticky (47%) a cítí se být připraveni na tvorbu vlastního programu pro sebe a své společenství (46%).&nbsp;</p>
<p>&nbsp;</p>
<p>Exodus z Junáka na prahu roverského věku je spíše mýtus.&nbsp;</p>
<p>Dle registrace je nejvyšší míra odchodů z organizace ještě ve skautském věku. Nízký počet roverů tak souvisí mnohem více s nedostatkem nováčků ve skautském a roverském věku.</p>
<h2>RS jsou příliš vytížení prací u oddílů.</h2>
<p>Jedná se o nejčastěji vnímaný problém roveringu (58%) mezi RS, kteří jsou v nějakém společenství. Patří to také k nejčastěji zmiňovaným problémům roveringu podle RS, kteří ve společenství již nejsou nebo nikdy nebyli.</p>
<h2>RS chybí vedení.</h2>
<p>Absence vedení je nejčastěji zmiňovaným problémem mezi RS, kteří nikdy nebyli ve společenství. Zároveň náš průzkum naznačuje, že určené vedení roveringu pomáhá. Na formě vedení ani na způsobu vzniku přitom záleží již méně. Organizace, podpora a vedení jsou pro RS podstatné zejména po přechodu ze skautského věku.&nbsp;</p>
<h2>Tendence jednostranně chápat roverské heslo "sloužím."</h2>
<p>Roverské heslo se někdy vykládá jako “služ oddílu a středisku” - to je podle nás nežádoucí a může být i zneužito. Roverské heslo ve skutečnosti připomíná tři roviny služby (službu sobě, službu druhým a službu vyšším principům). Má RS směřovat k životu podle tří principů Junáka (odpovědnost vůči sobě, druhým a vyšším principům) - tedy ke skautské dospělosti.&nbsp;</p>
<p>Z naší zkušenosti je zejména pro mladší RS důležité zaměření na sebe (služba sobě?), které je ale často zanedbáno. Což následně může komplikovat i úspěšný rozvoj služby druhým a vyšším principům ve starším RS věku.</p>
<h2>Vzdělávací kurzy mají velký vliv na RS a jsou jimi hojně navštěvovány.</h2>
<p>Do věku 19 let si tři čtvrtiny respondentů udělalo čekatelky a jen o něco méně se jich do 26 let vydá na vůdcovky. Vzdělávací kurzy tak mají velký vliv na aktuální podobu Junáka.</p>
<p>Kurzy s roverským zaměřením absolvovalo poměrně méně respondentů (13%).&nbsp;</p>
<h2>Kdo nezačne s roveringem brzy, nejspíš nezačne vůbec.</h2>
<p>Naprostá většina našich respondentů vstoupila do roverského společenství do 17 let nebo se již nikdy součástí společenství nestala.&nbsp;</p>
<h2>Spokojenost RS na velikosti střediska/oddílu nezáleží</h2>
<p>Spokojenost RS s členstvím v Junáku i s vlastním roveringem je nezávislá na velikosti střediska. Tedy jakékoli středisko má potenciál mít spokojené rovery.</p>
<h2>Odchody za prací, školou.</h2>
<p>Problém s odchody RS od oddílů za školou či prací se týká téměř poloviny (48%) respondentů, kteří nyní jsou v roverském společenství. Střediskům odchází generace RS s nejvyšším potenciálem pro předávání vedení a zkušeností mezi generacemi. Mnoho středisek tak funguje díky obětavému dojíždění vysokoškoláků či dlouhé službě starších generací. Bohužel s tím nejde mnoho udělat.&nbsp;</p>
<h1>Děravá koncepce roveringu | co nefunguje a mohlo by</h1>
<h2>Chybí odpovědi na základní koncepční otázky o roveringu.</h2>
<p>Hnutí se posledních skoro 10 let potýká se stále stejnými otázkami, jejichž odpovědi leží v nejasně stanovené koncepci. (Např. Jsem rover, když vedu mladší členy? Je vedení mladších členů plnohodnotnou náplní roveringu? Co jsou cíle výchovy RS? Kdo odpovídá za rozvoj roverů? RS se přece mají vést sami, nebo ne? Je možné dělat rovering bez roverského kmene?, ...). Junák též nemá uchopen celostní pohled na výchovu od benjamínka k dospělému.</p>
<h2>Roverský program není v podstatě nikde plně zaveden.</h2>
<p>Mezi RS existuje povědomí o jeho existenci a 83% RS společenství využívá alespoň jeden z jeho nástrojů. Nicméně dva z klíčových nástrojů rozvoje RS - projekty a výzvy - jsou současně využívány jen v 18% společenství a žádný jednotlivý nástroj nepoužívá víc než 41% respondentů.&nbsp; Roverský program (tedy oficiální cesta k naplnění výchovných cílů organizace pro roverský věk) vydaný Junákem v roce 2011, není v organizaci prakticky používán.&nbsp;</p>
<h2>Roverský program ignoruje kompetence.</h2>
<p>Roverský program (tedy oficiální cesta k naplnění výchovných cílů organizace pro roverský věk) vydaný Junákem v roce 2011 má dbát na všestranný rozvoj roverů a jejich cestu k životu podle tří principů Junáka pomocí tří oblastí služeb. Zároveň všechny předcházející výchovné kategorie Junáka dbají na oboje pomocí systému kompetencí skautské výchovy.</p>
<p>Změna z kompetencí na jiný systém je spíše komplikací. Mimo to je systémem služeb těžké dbát na všestranný rozvoj.</p>
<h2>Chybí kvalitní program pro rovery.</h2>
<p>Roverský program z roku 2011 nepřináší do práce s RS konkrétní obsah. Jeho hlavní nástroje rozvoje RS výzvy a projekty jsou pojmenováním formy a metody. Hnutí chybí příklady kvalitních programů. Díky tomu rovering není přitažlivý sám o sobě. Toto know how mají potenciál vnést do hnutí RS kurzy.</p>
<h2>Ve všech materiálech k roveringu chybí téma sebepřijetí.</h2>
<p>Téma sebepřijetí je obrovským úkolem rozvoje mladého člověka v roverském věku. Do vysoké míry s ním pracují roverské seberozvojové kurzy a setkávají se s intenzivní odezvou. V hnutí však toto téma není dostatečně pojmenované a sledované, ani se o něm nemluví. Sebepřijetí přitom pomáhá zdravému seberozvoji a je prevencí proti sebeničení (vyhoření, přetížení, rozvoj na sílu, neexistence hranic).</p>
<h1>S čím nesouhlasíme:</h1>
<p>Chceme se také vyjádřit k několika postojům, které si myslíme, že v organizaci mají nezanedbatelnou podporu, ale se kterými nesouhlasíme.</p>
<h2>Rovering by už neměl být výchovnou kategorií.</h2>
<p>Jedním z možných řešení špatně fungující výchovy členů Junáka v RS věku by mohla být změna roverské kategorie na nevýchovnou. Skautská výchova by končila výstupem ze skautského věku. Hlavním problémem tohoto přístupu je, že Junák dle svých vlastních materiálů ani nemá ambice ve skautském věku výchovu ukončit a v praxi dle našeho rozhodně nejsou na konci skautského věku výchovné cíla naplněny..</p>
<h2>Když se stanu vedoucím, přestávám být roverem.</h2>
<p>Rovering je především cesta vlastního rozvoje s cílem naplnit poslání Junáka ve svém osobním životě. Rovering je na vedení či nevedení nezávislý. Jako člen Junáka jsem po skautském věku především právě rover až do doby, kdy svou roverskou cestu nenaplním.</p>
<h2>Roveři se o sebe postarají sami.</h2>
<p>Tato představa je častou příčinou opakujícího se nezdaru při pokusech “rozjet” rovering u středisek. Přejít od výchovy k sebevýchově (od vedení k sebevedení) je dlouhodobý proces, který naplno začíná u mladších RS výstupem ze skautské výchovné kategorie. Zkušenost, ale i logika přirozeného rozvoje ukazují, že jej nelze provést jako skokovou změnu.</p>
<h2>Hledání smyslu roveringu je smysl roveringu.</h2>
<p>Jsme přesvědčeni, že lidé na prahu roverského věku se v praxi často v přílišné volnosti “dělejte si nějak rovering” ztrácí a myslíme si, že Junák by měl nabídnout (nikoliv vnucovat) alespoň základní šablonu, které se mohou roveři na této cestě chytnout.&nbsp;</p>
<h1>Co můžeme udělat?</h1>
<h2>Každý může něco dělat pro lepší rovering.</h2>
<p>Ke zlepšení stavu roveringu může přispět na svojí úrovni a svým dosahem každý RS či vedoucí. Podstatou změny k lepšímu je změna ve smýšlení o roveringu a navrácení jeho výchovného místa a významu v organizaci. Roveringu přispívá každý, kdo se jej snaží pochopit, snaží se o vlastní rozvoj, přináší téma roveringu do svého oddílu či střediska a připomíná, že mají odpovědnost za rozvoj svých členů v RS věku.</p>
<h2>Odpovědnost za rozvoj roverů má mít středisko.</h2>
<p>Toto je klíčová teze pro uchopení práce s rovery. Stejně jako od střediska očekáváme, že bude řešit když by chyběl odpovídající program/vedoucí či jiné zajištění pro výchovu mladších kategorií v oddílech, nemělo by zapomenout ani na rovery.</p>
<h2>Oddílová rada jako roverský kmen?</h2>
<p>Většinu oddílových rad tvoří z velké části členi v roverském věku. Pokud to tak je, dbejte na vlastní rozvoj v tomto roverském společenství. Zrušte výpravu pro děti a udělejte si výpravu pro sebe. Staňte se vzájemně průvodci na osobní cestě vašeho seberozvoje.</p>
<h2>Rovering se dá dělat i mimo roverské společenství.</h2>
<p>Jsi pryč od vlastního oddílu kvůli studiu nebo práci? Nemáš ve svém oddíle další členy v roverském věku? Nejsi sám. Zapoj se do roverských společenství v univerzitních městech, využij možností roverských kurzů, nabídek programů Skautských institutů.&nbsp;</p>
<h2>Komunitní rovering v univerzitních městech/kolem SI?</h2>
<p>Univerzitní města a skautské instituty mají obrovský potenciál sdružovat RS, kteří nemohou dělat rovering u svých mateřských oddílů kvůli škole (či práci). Bylo by přínosné nabízet “komunitní rovering” - otevřené roverské akce a roverská společenství.</p>
<h2>Krátké rozvojové akce pomáhají roveringu.</h2>
<p>Současná doba je rychlá. Krátké rozvojové akce jsou díra na skautském trhu. Organizace krátkých seminářů, motivačních a tematických večerů může sehrát zásadní roli pro osvětu v organizaci nejen v roverském tématu a to zejména přijatelným a rychlým formátem.</p>
<h2>Sloužím rovnoměrně - sobě, druhým a vyšším principům.</h2>
<p>Roverské heslo vystihuje podstatu roverského věku a jeho zaměření na naplnění cílů skautské výchovy (života podle tří principů skautingu). Je však klíčové heslo vždy vidět a vykládat celostně - v souvislostech všech tří služeb ukazující na tři principy skautingu. Samotné slovo “sloužím” intuitivně nabádá spíše k “zaangažuj se, vytiž se pro skauting, obětuj se pro druhé”. Taková služba však není zdravý rovering - najděme si čas na sebe i na věci, co nás přesahují.</p>
