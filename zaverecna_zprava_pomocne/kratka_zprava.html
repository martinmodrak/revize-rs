<h1>Současný stav roveringu | fakta o roveringu</h1>
<h2>Do roverského věku přechází “elita” skautského věku.</h2>
<p>Většina RS, kteří vstupují do roverského věku, za sebou má “dobrou skautskou kariéru”. Působili ve funkcích družinových či oddílových rádců (79%) a zúčastnili se rádcovských kurzů (59%). <a href="https://roverskypruzkum.skaut.cz/85d4455f5ed3265ea45c/stav-roveringu.html#vstup_do_rs">Více o vstupu do roverského věku...</a></p>
<h2>Roveři mizí do ztracena, rovering nemá zakončení.</h2>
<p>RS odchází z roverských společenství spíše brzy - jen třetina respondentů strávila v kmeni více jak 3 roky. Odchod navíc velmi často (89%) probíhá bez jasného ukončení či završení roverského věku - roveři spíše tak postupně vypadnou z činnosti. <a href="https://roverskypruzkum.skaut.cz/85d4455f5ed3265ea45c/stav-roveringu.html#odchod_z_rs">Více o odchodech z roverských společenství...</a></p>
<h2>Roveři se velmi věnují oddílům.</h2>
<p>RS v Junáku se ve velkém zapojují do vedení mladších členů. Drtivá většina (85%) RS přímo uvedla práci s mladšími členy (ve vedení oddílů nebo jako družinový/oddílový rádce) jako jednu ze svých rolí. Menší část RS (29%) zastává nevýchovné role (administrativa, technika), jen 10% RS neuvedlo žádnou roli, která by přímo pomáhala jejich oddílu/středisku. <a href="https://roverskypruzkum.skaut.cz/85d4455f5ed3265ea45c/stav-roveringu.html#vedenioddilu">Více o roverech ve vedení...</a></p>
<h2>SkautIS nedává dobrý přehled o roveringu.</h2>
<p>Jen třetina RS uvádí, že jejich společenství je registrováno jako roverský kmen a více jak polovina uvádí, že členové společenství jsou (alespoň částečně) registrováni u dětských oddílů. <a href="https://roverskypruzkum.skaut.cz/85d4455f5ed3265ea45c/stav-roveringu.html#registrace">Více o registraci roverů...</a></p>
<h2>Rozvoj kompetencí vlastních roverskému věku je často zanedbán.</h2>
<p>Mezi kompetence, které RS sami na sobě hodnotí nejčastěji jako nerozvinuté/nerozvíjené patří kompetence z oblasti svědomí, morálky, občanské odpovědnosti a pod.&nbsp; Přitom roverský věk je k osvojení těchto kompetencí zásadní a podíl na vedení mladších členů je rozvíjí spíše méně. <a href="https://roverskypruzkum.skaut.cz/85d4455f5ed3265ea45c/kompetence.html#kompetence">Více o kompetencích...</a></p>
<h2>Vést RS má smysl.</h2>
<p>Celkem nepřekvapivě existuje silná asociace mezi tím, že je společenství nějak organizováno a celou řadou pozitivních znaků - členové takovýchto společenství bývají aktivnější a spokojenější s členstvím i náplní činnosti společenství a mají více rozvinuté kompetence. Přesná forma organizace od jasného vůdce přes širší radu až po sdílení odpovědnosti všemi pak dělá jen menší rozdíly - jaká forma organizace vyjde “nejlépe” se mění podle přesného měřítka a dalších detailů, jak věc hodnotíme. Co ale víme určitě, že čistá organizace “všemi” bez vůdce/rady se vyskytuje jen vzácně (11% odpovědí), takže je nejspíš složité ji ve společenství zavést a udržet. Z naší vlastní zkušeností proto spíše doporučujeme citlivé, ale formálnější vedení, obzvlášť pro mladší rovery. <a href="https://roverskypruzkum.skaut.cz/85d4455f5ed3265ea45c/stav-roveringu.html#vedeni_rs">Více o formách vedení...</a></p>
<h2>Vzdělávací kurzy mají velký vliv na RS a jsou jimi hojně navštěvovány.</h2>
<p>Do věku 19 let si tři čtvrtiny respondentů udělalo čekatelky a jen o něco méně se jich do 26 let vydá na vůdcovky. Vzdělávací kurzy tak mají velký vliv na aktuální podobu Junáka.</p>
<p>Kurzy s roverským zaměřením absolvovalo poměrně méně respondentů (13%). <a href="https://roverskypruzkum.skaut.cz/85d4455f5ed3265ea45c/stav-roveringu.html#kurzy">Více o kurzech...</a></p>
<h2>RS singles jsou početná skupina.</h2>
<p>Náš dotazník se pravděpodobně šířil hlavně mezi aktivnějšími RS a zachytil tak méně lidí v roverském věku, kteří v RS společenství aktivní nejsou. I tak 15% respondentů uvedlo, že nejsou členy společenství a dvě třetiny z těchto respondentů považují sami sebe za RS. Dá se tedy očekávat, že existuje nezanedbatelná skupina “roverských singles” a stálo by za to hledat, jak i jim umožnit co největší rozvoj. <a href="https://roverskypruzkum.skaut.cz/85d4455f5ed3265ea45c/stav-roveringu.html#rssingles">Více o RS singles...</a></p>
<h2>RS mimo roverská společenství by ve společenství chtěli být.</h2>
<p>Nejčastější odpovědí na otázku “Proč nejsi nikdy nebyla součástí roverského společenství” je “Na středisku nebylo žádné roverské společenství” (74%), naopak možnosti jako “nelákalo mě to” či “nesedla jsem si ostatními členy” vybralo méně než 12% respondentů. <a href="https://roverskypruzkum.skaut.cz/85d4455f5ed3265ea45c/stav-roveringu.html#rssingles">Více o RS singles...</a></p>
<h1>Problémy roveringu | skutečné i domnělé</h1>
<h2>Samotný přechod k roverům není zásadní problém.</h2>
<p>Pro většinu RS (59%) byl vstup do roverského věku snadný. Necelá polovina RS se rovery stala automaticky (47%) a cítí se být připraveni na tvorbu vlastního programu pro sebe a své společenství (46%). <a href="https://roverskypruzkum.skaut.cz/85d4455f5ed3265ea45c/stav-roveringu.html#vstup_do_rs">Více o vstupu do RS...</a></p>
<h2>Exodus z Junáka na prahu roverského věku je spíše mýtus.&nbsp;</h2>
<p>Dle registrace je nejvyšší míra odchodů z organizace ještě ve skautském věku. Nízký počet roverů tak souvisí mnohem více s nedostatkem nováčků ve skautském a roverském věku. <a href="https://roverskypruzkum.skaut.cz/85d4455f5ed3265ea45c/odchody-lidi.html#odchody-lidi">Více o odchodech členů...</a></p>
<h2>Kdo nevstoupí do RS společenství v začátku roverského věku, nejspíš už do žádného nevstoupí.</h2>
<p>Naprostá většina našich respondentů vstoupila do roverského společenství do 17 let, zároveň se podíl RS, kteří nikdy nebyli ve společenství s rostoucím věkem respondentů nijak nesnižuje. Dá se tedy usuzovat, že starší členové již jen zřídka vytváří nová společenství nebo vstupují do již existujících. <a href="https://roverskypruzkum.skaut.cz/85d4455f5ed3265ea45c/stav-roveringu.html#vek_vstupu">Více o věku vstupu do RS...</a></p>
<h2>RS jsou příliš vytížení prací u oddílů.</h2>
<p>Jedná se o nejčastěji vnímaný problém roveringu (58%) mezi RS, kteří jsou v nějakém společenství. Patří to také k nejčastěji zmiňovaným problémům roveringu podle RS, kteří ve společenství již nejsou nebo nikdy nebyli. Více o problémech v <a href="https://roverskypruzkum.skaut.cz/85d4455f5ed3265ea45c/stav-roveringu.html#odchod_z_rs">kapitole o odchodech z RS</a>.</p>
<h2>RS postrádá vedení.</h2>
<p>Absence vedení je nejčastěji zmiňovaným problémem mezi RS, kteří nikdy nebyli ve společenství. Zároveň náš průzkum naznačuje, že určené vedení roveringu pomáhá. Na formě vedení ani na způsobu vzniku přitom záleží již méně. Organizace, podpora a vedení jsou pro RS podstatné zejména po přechodu ze skautského věku. Více v <a href="https://roverskypruzkum.skaut.cz/85d4455f5ed3265ea45c/stav-roveringu.html#rssingles">kapitole o RS singles</a> a v <a href="https://roverskypruzkum.skaut.cz/85d4455f5ed3265ea45c/stav-roveringu.html#odchod_z_rs">kapitole o odchodech z RS</a>.</p>
<h2>Roverské heslo "sloužím" vyznívá příliš jednostranně.</h2>
<p>Roverské heslo může vyznít jako “služ oddílu a středisku” - to je podle nás nežádoucí a může být i zneužito - 28% RS ve společenství uvádí, že středisko bere rovery jako pracovní četu. Roverské heslo ve skutečnosti připomíná tři roviny služby (službu sobě, službu druhým a službu vyšším principům). Má RS směřovat k životu podle tří principů Junáka (odpovědnost vůči sobě, druhým a vyšším principům) - tedy ke skautské dospělosti.&nbsp;</p>
<p>Z naší zkušenosti je zejména pro mladší RS důležité zaměření na sebe (služba sobě?), které je ale často zanedbáno. Což následně může komplikovat i úspěšný rozvoj služby druhým a vyšším principům ve starším RS věku. <a href="https://roverskypruzkum.skaut.cz/85d4455f5ed3265ea45c/stav-roveringu.html#rsastredisko">Více o vztahu roverů a střediska…</a>&nbsp;</p>
<h2>Spokojenost RS není závislá na velikosti střediska/oddílu.</h2>
<p>Spokojenost RS s členstvím v Junáku i s vlastním roveringem je velmi podobná u malých i velkých středisek a oddílů. Tedy jakékoli středisko má potenciál mít spokojené rovery. Odkaz se připravuje.</p>
<h2>RS odcházejí za prací a školou.</h2>
<p>Problém s odchody RS od oddílů za školou či prací se týká téměř poloviny (48%) respondentů, kteří nyní jsou v roverském společenství. Střediskům odchází generace RS s nejvyšším potenciálem pro předávání vedení a zkušeností mezi generacemi. Mnoho středisek tak funguje díky obětavému dojíždění vysokoškoláků či dlouhé službě starších generací. Bohužel s tím nejde mnoho udělat. Více &nbsp;&nbsp;&nbsp; v <a href="https://roverskypruzkum.skaut.cz/85d4455f5ed3265ea45c/stav-roveringu.html#odchod_z_rs">kapitole o odchodech z RS</a>.</p>
<h1>Děravá koncepce našeho roveringu | co nefunguje a mohlo by</h1>
<h2>Chybí odpovědi na základní koncepční otázky o roveringu.</h2>
<p>Hnutí se posledních skoro 10 let potýká se stále stejnými otázkami, jejichž odpovědi leží v nejasně stanovené koncepci. (Např. Jsem rover, když vedu mladší členy? Je vedení mladších členů plnohodnotnou náplní roveringu? Co jsou cíle výchovy RS? Kdo odpovídá za rozvoj roverů? RS se přece mají vést sami, nebo ne? Je možné dělat rovering bez roverského kmene?, ...). Junák též nemá uchopen celostní pohled na výchovu od benjamínka k dospělému. <a href="https://roverskypruzkum.skaut.cz/85d4455f5ed3265ea45c/stav-roveringu.html#koncepce">Více o chybějící koncepci...</a></p>
<h2>“Nový roverský program” není v podstatě nikde plně zaveden.</h2>
<p>Roverský program (tedy oficiální cesta k naplnění výchovných cílů organizace pro roverský věk) vydaný Junákem v roce 2011 byl jen málo úspěšný: Mezi RS existuje povědomí o jeho existenci a 80% RS společenství využívá alespoň jeden z jeho 9 klíčových nástrojů. Nicméně oba nástroje přímého rozvoje RS - projekty a výzvy - jsou současně využívány jen v 18% společenství a žádný jednotlivý nástroj nepoužívá víc než 41% respondentů. Můžeme tedy říci, že nový roverský program není v organizaci prakticky používán. <a href="https://roverskypruzkum.skaut.cz/85d4455f5ed3265ea45c/stav-roveringu.html#nastroje">Více o využití programových nástrojů...</a></p>
<h2>“Nový roverský program” ignoruje kompetence.</h2>
<p>Roverský program (tedy oficiální cesta k naplnění výchovných cílů organizace pro roverský věk) vydaný Junákem v roce 2011 má dbát na všestranný rozvoj roverů a směřovat je k životu podle tří principů Junáka pomocí tří oblastí služeb. Zároveň všechny předcházející výchovné kategorie Junáka pracují s obojím pomocí systému kompetencí skautské výchovy.</p>
<p>Změna z kompetencí na jiný systém je spíše komplikací. Mimo to je systémem služeb těžké používat jako nástroj podporující všestranný rozvoj. <a href="https://roverskypruzkum.skaut.cz/85d4455f5ed3265ea45c/koncepce.html#vychova">Více o našem pohledu na výchovu v RS věku...</a></p>
<h2>Junák nenabízí kvalitní konkrétní programy pro RS.</h2>
<p>Hnutí chybí příklady kvalitních programů, které by byly inspirací pro RS a ukazovaly jak propojit činnost společenství s cíli roverské výchovy. Přitom kvalitní program má potenciál zvýšit přitažlivost roveringu a usnadnit roverským společenstvím najít si svou cestu. Toto know how mají potenciál vnést do hnutí RS kurzy.</p>
<p>Roverský program z roku 2011 nepřináší do práce s RS konkrétní obsah. Jeho hlavní nástroje rozvoje RS výzvy a projekty jsou pojmenováním formy a metody. <a href="https://roverskypruzkum.skaut.cz/85d4455f5ed3265ea45c/koncepce.html#vychova">Více o našem pohledu na výchovu v RS věku...</a></p>
<h2>V roveringu chybí téma sebepřijetí.</h2>
<p>Téma sebepřijetí je obrovským úkolem rozvoje mladého člověka v roverském věku. Do vysoké míry s ním pracují roverské seberozvojové kurzy a setkávají se s intenzivní odezvou. V hnutí však toto téma není dostatečně pojmenované a sledované, ani se o něm nemluví. Sebepřijetí přitom pomáhá zdravému seberozvoji a je prevencí proti sebeničení (vyhoření, přetížení, rozvoj na sílu, neexistence hranic). <a href="https://roverskypruzkum.skaut.cz/85d4455f5ed3265ea45c/koncepce.html#vychova">Více o našem pohledu na výchovu v RS věku...</a></p>
<h2>I v základním RS názvosloví máme nejasnosti.</h2>
<p>Neshodneme se, komu říkat rover - je člověk ve vedení vždy též roverem? Není shoda, jak říkat dívkám a dámám v roverském věku - rangers neb roverky? Zahrnuje označení “roveři” nebo “roverský věk” všechna pohlaví? Existuje “rangerský věk”? Kdy je skupina roverů již roverský kmen? A proč si některá roverská společenství nechtějí říkat “kmen”? To nejsou samo o sobě zásadní problémy - a shoda napříč organizací se bude hledat velmi těžko - ale je to trochu příznakem nejasností ohledně koncepce samotného roveringu v Junáku. <a href="https://roverskypruzkum.skaut.cz/85d4455f5ed3265ea45c/koncepce.html#nazvoslovi">Více o názvosloví...</a></p>
<p>&nbsp;</p>
<h1>S čím nesouhlasíme:</h1>
<p>Chceme se také vyjádřit k několika postojům, které si myslíme, že v organizaci mají nezanedbatelnou podporu, ale se kterými nesouhlasíme.</p>
<h2>❌ “Rovering by už neměl být výchovnou kategorií.”</h2>
<p>Jedním z možných řešení špatně fungující výchovy členů Junáka v RS věku by mohla být změna roverské kategorie na nevýchovnou. Skautská výchova by končila výstupem ze skautského věku. Hlavním problémem tohoto přístupu je, že Junák dle svých vlastních materiálů ani nemá ambice ve skautském věku výchovu ukončit a v praxi dle našeho rozhodně nejsou na konci skautského věku výchovné cíla naplněny.</p>
<h2>❌ “Když se stanu vedoucím, přestávám být roverem.”</h2>
<p>Rovering je především cesta vlastního rozvoje s cílem naplnit poslání Junáka ve svém osobním životě. Rovering je na vedení či nevedení nezávislý. Jako člen Junáka jsem po skautském věku především právě rover až do doby, kdy svou roverskou cestu nenaplním.</p>
<h2>❌ “Roveři se o sebe postarají sami.”</h2>
<p>Tato představa je častou příčinou opakujícího se nezdaru při pokusech “rozjet” rovering u středisek. Přejít od výchovy k sebevýchově (od vedení k sebevedení) je dlouhodobý proces, který naplno začíná u mladších RS výstupem ze skautské výchovné kategorie. Zkušenost, ale i logika přirozeného rozvoje ukazují, že jej nelze provést jako skokovou změnu.</p>
<h2>❌ “Hledání smyslu roveringu je smysl roveringu.”</h2>
<p>Jsme přesvědčeni, že lidé na prahu roverského věku se v praxi často v přílišné volnosti “dělejte si nějak rovering” ztrácí a myslíme si, že Junák by měl nabídnout (nikoliv vnucovat) alespoň základní šablonu, které se mohou roveři na této cestě chytnout.&nbsp;</p>
<h1>Co můžeme udělat? | Každý může něco udělat pro lepší rovering</h1>
<h2>Neopomíjet RS, nezapomenout na seberozvoj.</h2>
<p>Ke zlepšení stavu roveringu může přispět na svojí úrovni a svým dosahem každý RS či vedoucí. Podstatou změny k lepšímu je změna ve smýšlení o roveringu a navrácení jeho výchovného místa a významu v organizaci. Roveringu přispívá každý, kdo se jej snaží pochopit, snaží se o vlastní rozvoj, přináší téma roveringu do svého oddílu či střediska a připomíná, že mají odpovědnost za rozvoj svých členů v RS věku.</p>
<h2>Přečíst si nové materiály o roveringu.&nbsp;</h2>
<p>Junák nezahálí a pracuje na změnách v roveringu. Nové materiály pomáhají narovnat nejasnosti v roveringu a přináší nejnovější poznatky. Co je nebo brzy má být k dispozici?</p>
<h2>Oddíl má být zodpovědný za rozvoj roverů.</h2>
<p>Toto je klíčová teze pro uchopení práce s rovery. Stejně jako od oddílu očekáváme, že bude řešit když by chyběl odpovídající program/vedoucí či jiné zajištění pro výchovu mladších kategorií v oddílech, nemělo by zapomenout ani na rovery.</p>
<h2>Vnímat svou oddílovou radu jako roverský kmen?</h2>
<p>Většinu oddílových rad tvoří z velké části členi v roverském věku. Pokud to tak je, dbejte na vlastní rozvoj v tomto roverském společenství. Zrušte výpravu pro děti a udělejte si výpravu pro sebe. Staňte se vzájemně průvodci na osobní cestě vašeho seberozvoje.</p>
<h2>“Dělat rovering” i když nejsem v RS společenství.</h2>
<p>Jsi pryč od vlastního oddílu kvůli studiu nebo práci? Nemáš ve svém oddíle další členy v roverském věku? Mnoho dalších roverů je v podobné situaci. Můžeš se zapojit do otevřených roverských společenství v univerzitních městech, využít možností roverských kurzů, nabídek programů Skautských institutů. Na svém seberozvoji můžeš pracovat i sám (inspirativní knížky, RS odborky, výzvy, ...). Hlavně nezapomeň, že i ty jsi skaut a máš svůj život směřovat ke službě třem skautským principům. Tvůj seberozvoj i další tvé potřeby si zaslouží čas a pozornost.</p>
<h2>“Komunitní rovering” v univerzitních městech/kolem SI?</h2>
<p>Univerzitní města a skautské instituty mají obrovský potenciál sdružovat RS, kteří nemohou dělat rovering u svých mateřských oddílů kvůli škole (či práci). Je přínosné nabízet “komunitní rovering” - otevřené roverské akce a členství v roverských společenstvích. Roveringu samota nesvědčí. Společenství je důležitou součástí skautského života i podle skautské výchovné metody.</p>
<h2>Krátké rozvojové akce!</h2>
<p>Krátké rozvojové akce jsou díra na skautském trhu. Organizace krátkých seminářů, motivačních a tematických večerů může sehrát zásadní roli pro osvětu a funkční rozvoj v organizaci nejen v roverském tématu - a to zejména díky přijatelnému a rychlému formátu.</p>
<h2>Sloužit rovnoměrně - sobě, druhým a vyšším principům.</h2>
<p>Roverské heslo vystihuje podstatu roverského věku a jeho zaměření na naplnění cílů skautské výchovy (života podle tří principů skautingu). Je však klíčové heslo vždy vidět a vykládat celostně - v souvislostech všech tří služeb ukazující na tři principy skautingu. Samotné slovo “sloužím” intuitivně nabádá spíše k “zaangažuj se, vytiž se pro skauting, obětuj se pro druhé”. Přílišný důraz na takovou službu však není zdravý rovering - najděme si čas také na sebe i na věci, co nás přesahují.</p>
